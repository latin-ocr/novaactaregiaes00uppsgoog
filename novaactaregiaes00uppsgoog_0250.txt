234

Ne vero eandem, quam in priore harum symbolarum sectione secutus
sum rationem, qua ductus singulos simul inventos thesauros seorsim descripsi,
1n hac etiam persequerer, vetabant et limites huic opusculo constituti et prae-
cipue abundantia dirhmorum inventorum, quae tanta est, ut liber ad id factus
accuratam eorum omnium explicationem comprehendat necesse sit, si quis
autumaverit, tali enumeratione perpetua et continua scientiae magnopere ad-
juvari, id quod valde dubitamus Magis eorum nobis adridet sententia, qui
contendunt, in re numaria Muhammedanorum, sicut in ceteris numismatices
partibus, maxime interesse cognoscere, quo modo hujus scientiae quasi po-
moeria quotidie proferantur. Quam ob rem jam satius duxi, numismata nova,
quibus museum regium his annis postremis auctum est, secundum classes
dynastiarum distributa, in medio proponere. Ne vero moles eorum nimia fieret,
omnia ea excepi exemplaria, haud pauca, quae leviter modo differrent ab iis,
quae ad numophylacium regium autea delata et mea recensione descripta essent.
Monetam hujus aetatis arabicam, inprimis Samanidarum‚ non in litteris solum
inscriptionum, sed in ornamentis, siglis cet. etiam mirum in modum variare,
satis constat. Quae variatio unde exstiterit, quum modus horum temporum
cudendi nondum nobis innotuerit, nos nescire ingenue fatemur, neque eam
tanti habemus momenti, ut in hujusmodi commentario diligentius respiciatur.

Centuriae dirhemorum, quam e museo regio profectam legentibus
jam in medio proponam, aliquot addidi in Suecia adhuc incognitos, e col-
lectionibus tam privatis quam publicis desumtoS. Quum novum laetus video
ardorem, quo antiquitatum septentrionalium scrutatores feruntur ad haec quo-
que vetustatis monumenta colligenda, non possum non quin exoptem, ut
mihi liceat ea confestim conspicere, et conspectis harum symbolarum tertium
edere fasciculum.

Ne vero harum rerum curiosi ignorent, quibus locis haec monetae
Muhammedanorum incrementa sint eruta, tum demum ad rem transibo agen·
dam, quum indicem dedero brevissimum horum locorum patriae, e quibus
his annis postremis dirhemi collecti sunt. Talis enim notitia, si non aliud
valet, certe demonstrat, hos numos, quos per magnam Sueciae partem disper-
sos reperiunt, medio aevo pro pecunia fuisse habitos, dum moneta Sueciae
propria eos antiquaret. Eundem locorum ordinem observabo, quem in cata-
logo illo adhibui, et a septentrione exorsus et ad meridiem deinde progre-
diens, in insulis Gotlandiae et Oelandiae subsistam.

 

 

 

 

